<!DOCTYPE html>
<html lang="en"> <head><title>Rajasankar</title><meta charset="utf-8"/><link href="stylesheets/normalize.css" rel="stylesheet" type="text/css"/><link href="stylesheets/stylesheet.css" rel="stylesheet" type="text/css"/><link href="stylesheets/github-light.css" rel="stylesheet" type="text/css"/></head><body><section class="page-header"><h1 class="project-name">﻿ராஜசங்கரின் தமிழ் பதிவுகள்
</h1><h2 class="project-tagline">சமூகம், அறிவியல், பொருளாராதாரம் பற்றிய பதிவுகள்</h2><html><body><a class="btn" href="https://rajasankar.github.io/tamil">முதல் பக்கம் பார்க்க</a><a class="btn" href="https://github.com/rajasankar/tamil/zipball/master">அனைத்து பக்கங்களையும் தரவிறக்க</a>
</body></html></section><section class="main-content"><html><body><h1 id="-">எண்-எண்ணம்-எண்ணிக்கை-எண்ணுதல்</h1>
<p>தமிழிலே எண் என்பது கணக்கு எண்களையும் நம்முடைய நினைவுகளையும் குறிக்கும். </p>
<blockquote>
<p>அதை எண்ணின்னான் </p>
</blockquote>
<p>என சொன்னா, அதிலே அந்த <strong>அதை</strong> என்பது நினைவுகளாக இருக்கலாம், பணமாக இருக்கலாம். </p>
<p>எண்ணுதல் என்பதை இரண்டையும் குறிக்க ஒரே நேரத்திலும் சொல்லலாம். வள்ளுவர் எண்ணி, எண்ணிய என்பதை பல இடங்களில் பயன்படுத்துகிறார். </p>
<p>ஆனால் முதலில் ஏன் இப்படி எண் என்பது இரண்டையும் குறிப்பதாக இருக்கவேண்டும் என்பது தான் யோசிக்கவேண்டிய விஷயம். </p>
<blockquote>
<p>எண்ணம் என்பது நாம் நினைவுகளை திரும்பவும் வரிசைப்படுத்திப்பார்த்தலா? <br/>
நம்முடைய நினைவுகள் என்பதே ஒரு பட்டியல் வரிசையா?<br/>
திட்டமிடல், கணக்கிடுதல் எல்லாமுமே நம்முடைய நினைவுகளின் பொருட்டே அமைகின்றதா? <br/>
அறிவு என்பதும் இப்படியான நினைவுகளின் வரிசையா? </p>
</blockquote>
<p>இதற்கான கேள்விகளை புரிந்து கொண்டால் ஏன் எண்ணம் என்பது இப்படி இருக்கிறது என புரிந்துகொள்ளமுடியும். </p>
<p>இங்கே ஒரு கேள்வி கேட்கலாம். இது ஏன் <strong>ஒரு சொல் இரு பொருளா</strong>க இருக்ககூடாது? அதெப்படி இரண்டும் ஒன்று என சொல்கிறீர்கள் என கேட்கலாம். </p>
<p>அதற்கு தமிழின் அடிப்படையான <strong>ஆகுபெயர்</strong> என்பதை புரிந்து கொள்ளவேண்டும். தமிழில் பெரும்பாலும் (எனக்கு தெரிந்த வரையில்) <strong>ஒரு சொல் பல பொருள்</strong> என கிடையாது. ஒரு சொல்லுக்கு ஒரு பொருள் தான். ஆனால் அதை இடத்துக்கு தேர்ந்த படி புரிந்து கொள்ளுதல் வேண்டும். </p>
<p>எடுத்துக்காட்டாக கோ என்ற சொல்லை எடுத்துக்கொள்ளுங்கள். கோ என்றால் அரசன், இறைவன், பசு என்றெல்லாம் பொருள் வரும் என சொல்லுவார்கள் ஆனால் அது அப்படி அல்ல. </p>
<blockquote>
<p>கோ என்றால் பெரியது என பொருள். <br/>
மிருகங்களில் பசு பெரியது என்பதால் அது கோ<br/>
மனிதர்களில் அரசன் பெரியவன் என்பதால் அவன் கோ<br/>
எல்லாவற்றிலும் இறைவன் பெரியவன் என்பதால் அவன் கோ. </p>
</blockquote>
<p>கோவில் என்றாலே கோ+இல் தான். அரசன் இருக்கும் இடம் கோவிலகம் எனவும் சொல்லப்படும். கோ+இல்+அகம். </p>
<p>இது தமிழின் அடிப்படை. பேஸ்புக்கை மூஞ்சி புத்தகம் என மொழி பெயர்க்கும்போதும் நமக்கு இந்த ஆகுபெயர் என்பது தானாக வருகிறது. ஏனென்றால் ஆகுபெயரால் இருக்கும் தமிழில் தனியாக ஏதும் பேர் வைக்கமுடியாது. </p>
<p>ஆனால் தமிழ் இப்போது தங்கிலீஷ் ஆக இலக்கணத்திலே மாறி வருகிறது. யாரும் ஆகுபெயரை முன்வைத்து பொருளோ இலக்கணமோ எழுதுவதில்லை. இன்னும் இரண்டு தலைமுறைகள் போனால் ஒருவேளை இது மறந்தே கூட போய்விடலாம். </p>
<p>சரி, எண்ணத்திற்கு வருவோம். அப்படியானால் <strong>எண்</strong> என்பதே இந்த நினைவுகளில் இருந்து வந்தது தானா? </p>
<p>இருக்கலாம். ஏனென்றால் மனிதன் எப்போது ஒன்று, இரண்டு என கணக்கு போட ஆரம்பித்தான் என சொல்லமுடியாது ஆனால் ஆரம்பத்தில் இது எப்படி ஆகி இருக்கும் என ஊகிக்கலாம். </p>
<ol>
<li>
<p>குழுவாக வேட்டையாடும் போது விலங்குகளையோ அல்லது கூட இருக்கும் மனிதர்களையோ எப்படி  நினைவு வைத்து கொண்டிருப்பான்? </p>
</li>
<li>
<p>இத்துணை விலங்குகள் இருக்கின்றன எனவே நாம் வேட்டையாடலாம் அல்லது தப்பித்து போய்விடலாம் என்ற எப்படி முடிவுக்கு வந்திருப்பான்? </p>
</li>
<li>
<p>இது என் குழந்தை, இது என் ஈட்டி, இது என் வீடு என எப்படி கண்டுபிடித்திருப்பான்? </p>
</li>
<li>
<p>இது முழுக்க முழுக்க நினைவுகளால், முகங்களை அடையாளம் கண்டு போன்றவற்றால் மட்டுமே வந்திருக்கலாம் இல்லையா? </p>
</li>
</ol>
<p>இன்றும் நம்மால் எளிதில் முகங்களை அடையாளம் காண முடியும். சாலையில் கூட இந்த கட்டிடத்திற்கு அப்புறம் இந்த வளைவு என கொள்கிறோம் ஒழிய வீதி எண்களை பார்ப்பதில்லை அல்லவா? </p>
<p><strong>மணமும்</strong>, <strong>ருசி</strong>யும், <strong>பாட்டு</strong>ம் ஞாபகம் இருப்பது போல் எண்கள் ஞாபகம் இருப்பது இல்லையே? </p>
<p>அப்போ எண்ணிய  என சொன்னா எந்த இடத்தில் கணக்கு, எந்த இடத்தில் நினைவு? </p>
<p>அது முன்பே சொன்னது அந்த இடத்தை பொறுத்து. வள்ளுவரின் இந்த பாடல்களை எடுத்துக்கோங்க</p>
<blockquote>
<p>எண்ணிய எண்ணியாங்கு எய்து எண்ணியார்<br/>
திண்ணியர் ஆகப் பெறின்</p>
<p>எண்ணித் துணிக கருமம் துணிந்தபின்<br/>
எண்ணுவம் என்பது இழுக்கு.</p>
</blockquote>
<p>இரண்டிலும் எண்ணிய/எண்ணி என்பதற்கு நினைவு எனவும் சொல்லலாம், கணக்கு எனவும் சொல்லலாம். </p>
<p>ஆனால் சரியாக திட்டமிடல் என வைத்தால் இன்னும் சிறப்பாக வரும் இல்லையா? அது ஏன்? </p>
<blockquote>
<p>நினைவு+கணக்கிடுதல் = எண்ணி செயல்படுதல் என வருமா? </p>
</blockquote>
<p>சரி இந்த இடத்தில் <strong>சாங்கியம்</strong> என்ற தத்துவத்தையும் அதன் பின்பு வந்த தத்துவங்களில் <strong>இறைவனை/இறையை</strong> அளவிடும் முறையையும் பார்க்கவேண்டும். </p>
<p><strong>சடங்கு-சாங்கியம்</strong> என்ற சொல்லை நண்பர்கள் பல இடங்களில் கேள்விப்பட்டிருக்கலாம். செய்தே ஆகவேண்டியவையும் சாங்கியம் என குறிப்பிடப்படுகிறன. </p>
<p>சாங்கியம் என்பது முதல் முதலாக மதம் என்றால் என்ன என்பதை வரையறுக்க கிளம்பிய ஒன்று. அதிலே முக்கியமானது எதையெல்லாம் ஒப்புக்கொள்வது என? </p>
<p>சாங்கியம் மூன்றை மட்டுமே ஒப்புக்கொள்கிறது. <strong>பார்ப்பது, நினைவு, ஊகம்</strong> என்ற மூன்றை மட்டும் வரையறை செய்கிறது. பின்பு வந்தது எல்லாம் இதை அப்படியே எடுத்துப்போய் சைவசித்தாந்தம் வரைக்கும் வரும்போது <strong>94 தத்துவங்கள்</strong> என வந்து நிற்கிறது. </p>
<p>இதிலேயும் எண்ணிக்கை, நினைவு என முடிச்சு போடுகிறோம். </p>
<p>அப்படியாயின் அறிவு என்பதே வெறும் நினைவுகளை அசை போடுவதா? சும்மா எண்ணுவதா? </p>
<p>நம் முன்னோர்கள் ஏன் இந்த இரண்டுக்கும் ஒரே சொல் வைத்து இரண்டு விதமாகவும் புரிந்து கொள்ளும்படி வைக்கவேண்டும்? </p>
<p>இதை யாரேனும் ஆராய்ந்திருக்கிறார்களா எனவும் பார்க்கவேண்டும். <strong>தர்க்க சங்கிரஹத்தில்</strong> ஆரம்பித்து பல நியாய, தர்க்க நூல்கள் தமிழில் எழுதப்பட்டுள்ளன. தமிழர்களும் தர்க்க நூல்களை இயற்றி இருக்கிறார்கள்.</p>
<p>எனவே இந்த கேள்விகளை எல்லாம் முன்பே யாரேனும் கேட்டு அதற்கு விடையும் கண்டிருப்பார்கள் என்றே எண்ணுகிறேன்.</p></body></html><html><body><footer class="site-footer">
<p>தொடர்புக்கு டிவிட்டர் <a href="http://twitter.com/rajasankar">@rajasankar</a> , பேஸ்புக் <a href="http://facebook.com/rajasankar">Rajasankar</a></p>
<span class="site-footer-owner"><a href="https://github.com/rajasankar/Tamil">Tamil</a> is maintained by <a href="https://github.com/rajasankar">rajasankar</a>.</span>
<span class="site-footer-credits">This page was generated by <a href="https://pages.github.com">GitHub Pages</a> using the <a href="https://github.com/jasonlong/cayman-theme">Cayman theme</a> by <a href="https://twitter.com/jasonlong">Jason Long</a>.</span>
</footer></body></html></section></body></html>
